\thispagestyle{empty}

{\bf Геометричен смисъл. Определение на Риман.} Историческите
стимули за въвеждането на определения интеграл са свързани главно
със стремежа да се придаде строг смисъл на понятието лице на
фигура. Като отправна точка може да се приеме лицето на
правоъгълник, което е равно на произведението на дължините на
страните му. Ние ще се опитаме да сведем лицето на произволна
фигура към сума от лицата на подходящи правоъгълници.

%\noindent
%\begin{minipage}{60mm}
%\begin{figure}[h]
%\begin{center}
%\mbox{\epsfig{file=int1.eps}}

%\mbox{Риманова сума.}
%\end{center}
%\end{figure}
%\end{minipage}
%\vskip -1cm

Нека $f$ е неотрицателна функция, дефинирана в интервала $[a,b]$;
да си поставим задачата да намерим лицето на фигурата, заградена
от абцисната ос, графиката на функцията и вертикалните прави през
точките $a$ и $b$ (виж черт.).

Да разделим основата на фигурата, т.е. интервала $[a,b]$, на краен
брой части с помощта на делящите точки $x_0,x_1,\ldots,x_n$, като
$x_0$ съвпада с точката $a$, а $x_n$ - с $b$ . Така фигурата се
разделя на краен брой вертикални ивици. Всяка от тях можем да
заменим с близък по размери правоъгълник.

За височина на такъв правоъгълник можем да вземем стойността на
функцията в някоя точка $\xi_i$ от съответния интервал
$[x_{i-1},x_i]$. Тогава лицето на съответния правоъгълник е равно
на $f(\xi_i)\,(x_i-x_{i-1})$, а лицето на фигурата, съставена от
всички правоъгълници, се получава чрез сумиране на всички
събираеми от този вид при $i=1,2,\ldots,n$.

Интуитивно ясно е, че колкото по-малки са дължините на интервалите
$[x_{i-1},x_i]$ , толкова повече тази фигура се доближава до
дадената фигура, а нейното лице - до търсеното от нас лице.

\vskip .2 cm

Ще преминем към точните определения. Всяка крайна система от точки
$x_0,x_1,\ldots,x_n$ такива, че $a=x_0<x_1<\ldots<x_n=b$ ще
наричаме разбиване на
интервала $[a,b]$. Разбиванията ще означаваме обикновено с $\tau$,
а точките, определящи разбиването ще наричаме \underline{делящи}
точки. Под \underline{диаметър} на разбиването
\index{разбиване!диаметър на} $\tau$ ще разбираме числото: $$d(
\tau) \,=\,\max\limits_{1\leq i \leq n}\,(x_i-x_{i-1}).$$ Във
всеки от интервалите $[x_{i-1},x_i]$ на дадено разбиване
$\tau:\,a=x_0<x_1<\ldots<x_n=b$ да изберем точка $\xi_i \in
[x_{i-1},x_n]$. Точките $\xi_1,\ldots\xi_n$ наричаме
\underline{междинни} точки \index{разбиване!междинни точки за} за
разбиването $\tau$.

\underline{Римановата сума}\index{риманова сума} за функцията
$f(x)$, съответствуваща на разбиването $\tau$ на интервала $[a,b]$
и избраните междинни точки $\r{\xi_i}_{i=1}^{n}$, се определя с
формулата: $$R(f,\tau,\r{\xi_i}_{i=1}^{n})\,=\,\sum\limits_{i=1}^n
\, f(\xi_i)\,(x_i-x_{i-1}).$$

Ще обърнем внимание на читателя, че поради свободата в избора на
междинните точки на всяко фиксирано разбиване $\tau$ на интервала
$[a,b]$ съответстват безбройно много риманови суми. Често (когато
изборът на междинните точки не е от значение) римановите суми ще
означаваме за краткост с $R_{\tau}(f)$, а когато няма опасност от
недоразумение - просто с $R_{\tau}$.
 \vskip .2 cm

{\bf Определение на Риман за интеграл. }\index{определен
интеграл!дефиниция на Риман}{\it Ще казваме, че числото $I$ е
граница на римановите суми $R_{\tau}$ на $f$ в $[a,b]$ при $d(
\tau) \to 0$ (записваме $I=\lim_{d( \tau) \to 0}R_{\tau}$), ако за
всяко $\ep >0$ съществува $\delta >0$ такова, че за всяко
разбиване  $\tau $ на $[a,b]$ с диаметър $d( \tau) <\delta$ ,
имаме $$\m{R_{\tau}-I}\,<\,\ep$$ (при произволен избор на
междинните точки).

Всяка функция $f$, за която съществува така дефинираната граница
на римановите суми, ще наричаме \underline{интегруема}
\index{функция!интегруема}в интервала $[a,b]$. Границата $I$ се
нарича \underline{определен} \underline{интеграл} \index{определен
интеграл}от функцията $f$ в интервала $[a,b]$ и се бележи с $$I
\,=\,\int\limits_a^b\,f(x)\,dx.\ \ \ \ \ \mbox{\it ( четем:
интеграл от $a$ до $b$ от}\ f\bc{x}\ dx\mbox{ )}.$$ }

 %\noindent
%\begin{minipage}{60mm}
%\begin{floatingfigure}[l]{6.5cm}
%\begin{center}
%\mbox{\epsfig{file=int2.eps}} \mbox{ Ориентирано лице}
%\end{center}
%\end{floatingfigure}
%\end{minipage}

{\bf Ориентирано лице.}\index{ориентирано лице} Видяхме, че когато
$f(x)$ е неотрицателна, геометричният смисъл на определения
интеграл от $f$ се дава от лицето на фигурата, намираща се под
нейната графика. Общия случай може да бъде интерпретиран по
аналогичен начин.

Можем да разгледаме тези части от дефиниционния интервал, в които
функцията е положителна и да вземем съответните лица със знак
плюс, а към тях да прибавим със знак минус лицата, намиращи се под
абцисната ос, т.е. отговарящи на участъците, в които функцията е
отрицателна. Полученото число се нарича \underline{ ориентирано
лице} \index{ориентирано лице} на фигурата, заградена от абцисната
ос и графиката на функцията. Лесно се съобразява, че римановите
суми на $f$ дават приблизителна стойност за това число и
следователно ориентираното лице представлява геометрична
интерпретация на определения интеграл в общия случай.

\vskip .5 cm

{\bf Определение на Дарбу. }Тъй като в редица случаи
доказателството на сходимостта в дефиницията на Риман е
затруднително, ние ще дадем еквивалентна дефиниция за понятието
определен интеграл.

Нека предположим, че функцията $f(x)$ е ограничена в интервала
$[a,b]$ и нека е зададено разбиване
$\tau:\,a=x_0<x_1<\ldots<x_n=b$ на този интервал. Да означим с
$M_i$ , съответно с $m_i$ , точната горна и точната долна граница
на стойностите на $f(x)$ в интервала $[x_{i-1},x_n]$ . Да
разгледаме изразите: $$S_{\tau} \,=\,\sum\limits_{i=1}^n
\,M_i\,(x_i-x_{i-1}),$$ $$s_{\tau} \,=\,\sum\limits_{i=1}^n
\,m_i\,(x_i-x_{i-1}),$$ които ще наричаме съответно голяма и малка
сума на Дарбу, съответствуващи на
разбиването $\tau$ . Ще обърнем внимание на читателя, че на всяко
разбиване $\tau$ съответстват точно една голяма и една малка сума
на Дарбу, за разлика от римановите суми, които са безбройно много.
При това $$ s_{\tau} \,\leq \,R_{\tau}\, \leq \,S_{\tau} \,,$$
независимо от избора на междинните точки, използвани при
получаването на $R_{\tau}.$

\vskip .2 cm

{\bf Свойства.} Ще отбележим някои важни за нас свойства на сумите
на Дарбу.

Ще казваме, че разбиването $\tau'$ \underline{следва} разбиването
$\tau $, (ще записваме $\tau' \succ \tau$ ) , ако делящите точки
на $\tau$ са делящи точки и на $\tau'$ .

\vskip .2 cm

{\bf Свойство 1. }{\it Ako $\tau'$ следва $\tau$ , то са в сила
неравенствата} $$s_{\tau} \,\leq\,s_{\tau'}\qquad,\qquad
S_{\tau}\,\geq\,S_{\tau'}\,.$$

{\bf Доказателство.} Трябва да докажем, че при добавяне на нови
делящи точки малките суми на Дарбу не намаляват, а големите - не
растат\footnote{Понякога за простота казваме, че малките суми
растат, а големите намаляват, когато добавяме нови делящи точки}.
Достатъчно е да се разгледа случая, когато $\tau'$ се получава от
$\tau$ чрез добавяне на една деляща точка. Нека означим с
$x_0,x_1,\ldots,x_n$ делящите точки на $\tau$ и нека $\tau'$ да
съдържа освен тях и още една деляща точка $x'$ , лежаща в
интервала $(x_{i-1} , x_i)$.

Да означим с $M'$ и $M'' $ точната горна граница на $f(x)$
съответно в интервалите $[x_{i-1},x']$ и $[x',x_i]$ . Очевидно
числата $M'$ и $M''$ не надминават $M_i$ . Да сравним изразите за
$S_{\tau}$ и $S_{\tau'}$ . Ясно е, че $S_{\tau'}$ се получава от
$S_{\tau}$ , като събираемото $M_i\,(x_i-x_{i-1})$ се замени с две
нови събираеми $M'(x'-x_{i-1})\,+\,M''(x_i-x')$ . Имаме обаче
$$M'(x'-x_{i-1})\,+\,M''(x_i-x')\,\leq\,M_i(x'-x_{i-1})\,+\,M_i(x_i
-x') \,=\,M_i(x_i-x_{i-1})$$ и следователно
$S_{\tau}\,\geq\,S_{\tau'}$. Неравенството за малките суми на
Дарбу се доказва аналогично.$\Box$

\vskip .2 cm

{\bf Свойство 2.} {\it Всяка малка сума на Дарбу не надминава коя
да е голяма сума.}

\vskip .2 cm

{\bf Доказателство.} Нека $\tau_1$ и $\tau_2$ са две разбивания на
интервала $[a,b]$ . Ще докажем, че $s_{\tau_1} \,\leq\,S_{\tau_2}$
. Наистина, да означим с $\tau_3$ разбиването, определено от
всички делящи точки на $\tau_1$ и $\tau_2$ . Тогава имаме $\tau_3
\succ \tau_1$ и $\tau_3 \succ \tau_2$ . Следователно по свойство 1
получаваме: $$s_{\tau_1}\,\leq\,s_{\tau_3}\,\leq\,
S_{\tau_3}\,\leq\,S_{\tau_2}\,.  \qquad \Box$$

От свойство 2. следва, че големите и малките суми на Дарбу на
дадена функция образуват ограничени множества.

\vskip .5 cm

 Да означим  с $\underline{I}$ точната горна граница на всички
малки суми на Дарбу , а с $\overline{I} $ - точната долна граница
на всички големи суми на Дарбу за функцията $f$ в интервала
$[a,b]$: $$\underline{I} \,=\,\sup\limits_{\tau}\,s_{\tau}
\qquad,\qquad \overline{I} \,=\,\inf\limits_{\tau}\,S_{\tau}\, $$
по всевъзможните разбивания $\tau$ на интервала $[a,b]$. Числата
$\underline{I}$ и $ \overline{I}$ се наричат съответно
\underline{долен и горен} интеграл от $f$ в $[a,b]$. От свойство 2
очевидно следва неравенството
$$\underline{I}\,\leq\,\overline{I}\,.$$

{\bf Определение на Дарбу за интеграл.}\index{определен
интеграл!дефиниция на Дарбу} {\it Ограничената функция $f$ се
нарича \underline{интегруема}, ако горният и долният и интеграл
съвпадат помежду си. Тяхната обща стойност се нарича определен
интеграл от $f$ в интервала $[a,b]$.}

\vskip .5 cm

Едно основно преимущество на дефиницията на Дарбу е, че при нея
по-лесно се проверява дали дадена функция е интегруема. По-точно,
изпълнен е следният:

{\bf Критерий на Дарбу. }\index{критерий за интегруемост!на
Дарбу}{\it Функцията $f(x)$ е интегруема в $ [a,b]$ тогава и само
тогава, когато за всяко $\ep>0$ съществуват разбивания $\tau_1$,
$\tau_2$ на интервала $ [a,b]$ такива, че $$
S_{\tau_1}\,-\,s_{\tau_2}\,<\,\ep \,.$$ }

{\bf Доказателство.} Ако горното условие е изпълнено, то от
неравенствата $$s_{\tau_2}\,\leq\,\underline{I}\,\leq\,
\overline{I}\,\leq\, S_{ \tau_1}$$
 следва, че $ \overline{I} - \underline{I} < \ep$ за
всяко $\ep>0$. Следователно $ \overline{I} = \underline{I} $ .

Обратно, нека $f$ е интегруема и $\ep>0$. От определенията на
точна долна и точна горна граница следва, че могат да се намерят
разбивания $ \tau_1$ , $\tau_2$ , така че
$$s_{\tau_2}\,>\,\underline{I}-\frac{\ep}{2}\quad,\quad S_{\tau_1}
\,<\,\overline{I}-\frac{\ep}{2}\,,$$
 откъдето, използвайки че
$\underline{I}\,=\, \overline{I}$, веднага получаваме
неравенството в условието. $\Box$

\vskip .2 cm

{\bf Забележка.} Лесно се вижда, че можем да смятаме, че $\tau_1 =
\tau_2$. Наистина, ако $\tau$ следва $\tau_1$ и $\tau_2$, то $
S_{\tau}-  s_{\tau} \leq S_{\tau_1}- s_{\tau_2}$. В този случай
неравенството от условието се записва във вида
$$\sum\limits_{i=1}^n \,(M_i-m_i)(x_i-x_{i-1}) \,<\,\ep\,.$$ Лесно
се проверява (направете това!) че, разликата $M_i-m_i$ е точно
осцилацията $\omega_i=\omega(f,[x_{i-1},x_i])$ на функцията $f$ в
интервала $[x_{i-1},x_i]$, което ни позволява да запишем
неравенството и така $$ \sum\limits_{i=1}^n
\,\omega_i(x_i-x_{i-1}) \,<\,\ep\,.$$ \vskip .5 cm

{\bf Следствие.} {\it Сума и произведение на интегруеми функции
също е интегруема функция.}


\medskip

{\bf Класове интегруеми функции. } Използувайки доказания по-горе
критерий на Дарбу, ние ще получим няколко достатъчни условия за
интегруемост на функции. \footnote{ Както ще покажем в края на
параграфа, определенията за интегруемост на Риман и Дарбу са
еквивалентни.}

\vskip .2 cm

{\bf 1.} {\it Всяка функция, непрекъсната в интервала $ [a,b]$ , е
интегруема в него.}

\vskip .2 cm

{\bf Доказателство.} Както знаем, ако функцията $f$ е непрекъсната
в интервала $[a,b]$ , то тя е равномерно непрекъсната в този
интервал и за нея е в сила теоремата за осцилациите (Следствие 6
на 1.11). Да фиксираме $\ep>0$ произволно и да намерим $\delta
>0 $ такова, че осцилацията на $f$ във всеки подинтервал на
$[a,b]$ с дължина по-малка от $\delta$ да бъде по-малка от
$\dfrac{\ep}{b-a}\,.$ Сега за всяко разбиване
$\tau:a=x_0<\ldots<x_n=b$ с диаметър $d(\tau)<\delta$ ще имаме
$\omega_i=\omega(f,[x_{i-1},x_i])\,<\,\dfrac{\ep}{b-a}\,,$
откъдето $$S_{\tau} \,-\,s_{\tau} \,=\,\sum\limits_{i=1}^n
\,\omega_i(x_i-x_{i-1})\,<\,\dfrac{\ep}{b-a} \,\sum\limits_{i=1}^n
\,(x_i-x_{i-1}) \,=\,\ep .$$ Твърдението сега следва директно от
критерия на Дарбу.$\Box$

\vskip .5 cm

{\bf 2.}\footnote{ Материалът оттук до края на параграфа може да
бъде пропуснат при първо четене.} {\it Всяка ограничена функция,
непрекъсната навсякъде в интервала $[a,b]$, освен в краен брой
точки, е интегруема в него.}

\vskip .2 cm

{\bf Доказателство.} Нека $y_1,\ldots\,y_k$ са точките на
прекъсване на функцията $f(x)$ , и  $\ep$ е произволно положително
число. Да разгледаме интервалите
$$(y_1-\ep,y_1+\ep),\ldots,(y_k-\ep,y_k+\ep)$$ и да означим с $W$
тяхното обединение. Можем да считаме, че $\ep$ е избрано толкова
малко, че тези интервали не се пресичат помежду си.\footnote{
Лесно се вижда, че това е изпълнено при
$\ep<\frac{1}{2}\min\limits_{i=1,\ldots,k-1}\m{y_{i+1}-y_i}\,.$}
Множеството $[a,b]\setminus W$ се представя като обединение на
краен брой затворени интервали $\Delta_1,\ldots,\Delta_s$ , във
всеки от които функцията е непрекъсната.

От теоремата за осцилациите следва, че можем да разделим на свой
ред всеки от интервалите от $[a,b]\setminus W$ на подинтервали
такива, че осцилацията на $f(x)$ във всеки от тях да е по-малка от
$ \ep$ . Като добавим към тях и интервалите от $W$ , получаваме
разбиване на интервала $[a,b]$, което ще означим с $\tau$, а
делящите му точки - с $x_0,x_1,\ldots,x_n$. Имаме: $$S_{\tau}
\,-\,s_{\tau} \,=\,\sum\limits_{i=1}^n \,\omega_i(x_i-x_{i-1})
\,=\,\sum\nolimits' \,\omega_i(x_i-x_{i-1}) \,+\,\sum\nolimits''
\,\omega_i(x_i-x_{i-1}), $$ където сумирането в $\sum'$ се
извършва по интервалите от $W$, а това в $\sum''$ - по интервалите
от $[a,b]\setminus W$ . Да означим с $m$ и $M$ съответно една
долна и една горна граница за $f(x)$ в $[a,b]$.  Тогава
$$\sum\nolimits' \,\omega_i(x_i-x_{i-1}) \,\leq\,(M-m)
\sum\nolimits' \,(x_i-x_{i-1}) \,\leq\,(M-m).2k\ep.$$ Втората сума
се оценява по начин, аналогичен на използувания в предното
твърдение: $$\sum\nolimits''\,\omega_i(x_i-x_{i-1}) \,\leq\,\ep
\,\sum\nolimits'' \,(x_i-x_{i-1}) \,\leq\,\ep (b-a).$$

В последна сметка получаваме: $$S_{\tau}
\,-\,s_{\tau}\,\leq\,\bc{2k(M-m)+(b-a)}\,\ep.$$

Тъй като множителят пред $\ep$ е константа (не зависеща от $\ep$),
то горната разлика може да бъде направена произволно малка и
критерият на Дарбу е удовлетворен. $\Box$

\vskip .5 cm

{\bf 3.} {\it Всяка монотонна функция е интегруема.}

\vskip .2 cm

{\bf Доказателство.} Да предположим, че $f(x)$ е например
монотонно растяща. Нека $\ep$ е произволно положително число и
$\delta= \dfrac{\ep}{f(b)-f(a)}$ . Нека $\tau$ е произволно
разбиване с делящи точки $x_0,x_1,\ldots,x_n$ и диаметър, по-малък
от $\delta$ . Тогава очевидно $M_i=f(x_i)$ , $m_i=f(x_{i-1})$ и
$$S_{\tau} \,-\,s_{\tau} \,=\,\sum\limits_{i=1}^n \,(M_i-m_i)
(x_i-x_{i-1}) \,\leq$$ $$\leq\,\delta\,\sum \bc{f(x_i)-f(x_{i-1})}
\,=\,\delta\,\bc{f(b)-f(a)} \,=\,\ep \,,$$ което доказва
твърдението. $\Box$


\vskip .5 cm

{\bf Еквивалентност на дефинициите на Риман и Дарбу.} Ще ни бъдат
необходими две помощни  твърдения:

\vskip .5 cm

{\bf Лема 1. }{\it Нека $M$ и $m$ са съответно точната горна и
точната долна граница на функцията $f(x)$ в интервала $[a,b]$ .
Нека $\tau_1$ и $\tau_2$ са две разбивания на този интервал, като
$\tau_2$ се получава от $\tau_1$ чрез добавяне на $k$ нови делящи
точки. Тогава за съответните суми на Дарбу са изпълнени
неравенствата:}
$$S_{\tau_1}\,-\,S_{\tau_2}\,\leq\,k(M-m)\,d(\tau_1) \quad,\quad
s_{\tau_2}\,-\,s_{\tau_1}\,\leq\,k(M-m)\,d(\tau_1).$$

\vskip .2 cm

{\bf Доказателство.} Достатъчно е да се разгледа случаят, когато
$\tau_2$ се получава от $\tau_1$ чрез добавяне на $1$ деляща точка
- общият случай може да бъде доказан, като се приложи $k$ пъти
полученото твърдение. Нека предположим, че новата деляща точка
$x'$ се намира в интервала $(x_{i-1},x_i)$ , и да означим с $M'$ ,
$M''$ точната горна граница на $f(x)$ съответно в интервалите
$[x_{i-1},x']$ и $[x',x_i]$ . Тогава имаме:
$$S_{\tau_1}\,-\,S_{\tau_2}\,\leq\,(M_i-M')(x'-x_{i-1})+
(M_i-M'')(x_i-x')\,\leq$$
$$\leq\,(M-m)(x'-x_{i-1})+(M-m)(x_i-x')\,=$$
$$=\,(M-m)(x_i-x_{i-1})\,\leq\,(M-m)\,d (\tau_1),$$ с което
твърдението за големите суми е доказано. За малките суми то се
доказва аналогично. $\Box$

\vskip .5 cm


{\bf Лема 2. (Лема на Дарбу)}\index{лема!на Дарбу} {\it Изпълнени
са равенствата:} $$\overline{I} \,=\,\lim_{d(\tau) \to
0}S_{\tau}\quad, \quad \underline{I} \,=\,\lim_{d( \tau) \to
0}s_{\tau}.$$ (границите при
 $d( \tau) \to 0$ се разбират по същия начин, както при дефиницията на Риман за
интеграл).

\vskip .2 cm

{\bf Доказателство.} Ще докажем твърдението за големите суми на
Дарбу. За малките то се доказва аналогично. По дефиницията на
$\overline{I}$ за фиксирано $\ep>0$ може да се намери разбиване
$\tau_0$ на интервала $[a,b]$ с делящи точки $x_0,\ldots,x_k$ ,
така че $$S_{\tau_0}\,<\,\overline{I} \,+\, \frac{\ep}{2}\,.$$

Да положим $\delta=\dfrac{\ep}{2k(M-m)}\,,$ където $M$ и $ m$ са
като в лема 1. Нека $\tau$ е произволно разбиване с диаметър,
по-малък от $\delta$. Да означим с $\tau_1$ разбиването,
определено от делящите точки на $\tau$ и $\tau_0$. От лема 1
имаме: $$S_{\tau}\,-\,S_{\tau_1}\,\leq\,k(M-m)\,d(\tau) \,<\,
\frac{\ep}{2}\,.$$

Тъй като $S_{\tau_1}\,\leq\,S_{\tau_0}$ по свойство 1 на сумите на
Дарбу, то $ S_{\tau_1}-\overline{I}< \dfrac{\ep}{2}$ и
следователно $$S_{\tau}\,-\,\overline{I}
\,=\,S_{\tau}\,-\,S_{\tau_1} \,+\,
S_{\tau_1}-\overline{I}\,\leq\,\frac{\ep}{2} \,+\, \frac{\ep}{2}
\,=\,\ep.\,\Box$$

\vskip .5 cm

Сега сме в състояние да докажем основния резултат на този раздел:

{\bf Теорема. }{\it Една функция е интегруема по дефиницията на
Риман тогава и само тогава, когато е интегруема по дефиницията на
Дарбу. При това двете дефиниции дават една и съща стойност на
интеграла.}

\vskip .2 cm

{\bf Доказателство. 1)} Да допуснем, че функцията $f(x)$ е
интегруема в интервала $[a,b]$ според определението на Риман. Да
фиксираме $\ep>0$ и да изберем $\delta>0$ такова, че при всяко
разбиване $\tau$ с $d(\tau)<\delta$ да имаме за римановата сума
$R_{\tau}$ за това разбиване $$\m{I\,-\,R_{\tau}}\,<\,\ep$$
независимо от избора на междинните точки.

Нека сега делящите точки на фиксирано разбиване $\tau$ с
$d(\tau)<\delta$ са  $x_0,x_1,\ldots,x_n\,.$ Тогава горното
неравенство ще бъде изпълнено при всеки избор на междинните точки
$\xi_1,\ldots\xi_n$ .

%Лесно се проверява, че

%$$S_{\tau} \,=\,\sup\limits_{\{\xi_i}\}\,R_{\tau} \qquad,\qquad
%\s_{\tau} \,=\,\inf\limits_{\{\xi_i}\}\,R_{\tau}\,. $$

%За да получим първото равенство е достатъчно да изберем за всяко
%$i=1,\idots,n$ редица $\{\xi_i^k\} \subset [x_{i-1}, x_i]$ такава,
%че $lim_{k\rightarrow\infty}f(\xi_i^k)= M_i=\sup_{x\in
%[x_{i-1},x_i]}f(x)$ и в $R(f,\tau,\r{\xi_i^k}_{i=1}^{n})$ да
%оставим $k$ да клони към $\infty$. Второто равенство се получава
%аналогично.
Да оставим всяка от стойностите $f(\xi_i)$ да клони най-напред към
точната горна граница $M_i$, а след това към точната долна граница
$m_i$ на $f(x)$ в интервала $[x_{i-1},x_i]$ . Тогава чрез граничен
преход в горното неравенство имаме\footnote{ В частност, от тук се
вижда, че $f(x)$ е ограничена във всеки подинтервал на разбиването
$\tau$ и следователно в целия интервал $[a,b]$.}:
$$\m{I\,-\,\sum\limits_{i=1}^n \, M_i\,(x_i-x_{i-1})}\,\leq\,\ep
\quad,\quad \m{I\,-\,\sum\limits_{i=1}^n \,
m_i\,(x_i-x_{i-1})}\,\leq\,\ep\,.$$

Оттук получаваме:
$$I-\ep\,\leq\,s_{\tau}\,\leq\,\underline{I}\,\leq\,\overline{I}
\,\leq\,S_{\tau}\,\leq\,I+\ep\,.$$

Тъй като $\ep$ е произволно, то оттук следва, че $\underline{I}=
\overline{I}=I$ .

\vskip .2 cm

{\bf 2)} Сега ще докажем обратното твърдение - че от интегруемост
по определението на Дарбу следва интегруемост според определението
на Риман. Очевидно за всяко разбиване $\tau$ са в сила
неравенствата: $$s_{\tau}\,\leq\,R_{\tau}\,\leq\,S_{\tau}\,,$$
както и да избираме междинните точки в израза за $R_{\tau}$ . По
лема 2 за всяко $\ep>0$ съществува $\delta>0$ , така че при
$d(\tau)<\delta $ да имаме
$$\underline{I}-\ep\,<\,s_{\tau}\,\leq\,S_{\tau}\,<\,
\overline{I}+\ep\,.$$

Ако разглежданата функция е интегруема по Дарбу и означим с $I$
общата стойност на $\overline{I}$ и $\underline{I}$ , то при
$d(\tau)<\delta $ имаме $\m{R_{\tau}-I}<\ep$.$\Box$
